* Fjuckby-olyckan
  * Title
  * Language: Norwegian
  * Type: Story
  * Topic: Edge Cases
* I utgangspunktet hater jeg å skifte mening. Jeg synes folk som ofte vingler og "snur på femøringen" virker dumme. Men noen ganger må også jeg krype til korset fordi jeg blir gjort oppmerksom på et scenario jeg rett og slett ikke hadde tenkt på.
* Jeg har et eksempel på en sak der jeg danna meg en mening, eller holdning, altfor fort.
* For noen år siden var det en sak på nyhetene om den svenske bygda Fjuckby. Innbyggerne der kjempet en tapper kamp mot de sentrale myndighetene fordi de ville skifte navn på bygda si.
* Det gikk ut på at det var flaut å fortelle folk hvor man kom fra, særlig i formelle sammenhenger. Og så var de lei av at alle som kjørte forbi skulle stoppe og ta bilde av skiltet; det skapte jo farlige situasjoner når folk parkerte halvveis ut i veibanen. Kunne de ikke lagd en rasteplass der? Jo, men de ville ikke promotere noe de egentlig skamma seg over.
* Jeg lurer på om det ikke var snakk om at saken skulle opp i Strasbourg—i menneskerettighetsdomstolen.
* Da jeg så innslaget om innbyggerne i Fjuckby, tenkte jeg—fjuck you!
* Stakkars dere! Forfedrene deres greide fint å leve i Fjuckby, men ikke dere? Fordi dere tar dere selv så jævla høytidelig, så skal liksom jeg aldri, om jeg en dag kommer forbi, få mulighet til å ta en selfie med det skiltet? Skjerp dere! Selg postkort og t-skjorter! Se det som en mulighet for faen!
* Det neste innslaget på nyhetene den kvelden var om en buss med skolebarn som hadde kjørt av veien i et eller annet land langt borte. Den første reaksjonen min, da jeg tenkte tilbake på det forrige innslaget, var avsky overfor media. Her hadde kanskje så mange som tretti skolebarn mista livet i Afpakistan og så kommer det etter innslaget om jævla Fjuckby!
* Men så kom tanken—hva om en sånn ulykke hadde skjedd i Fjuckby? Hvordan står de seg egentlig, sånne “artige” stedsnavn, når de blir assosiert med noe alvorlig?
* “Här kommer sista nytt om Fjuckby-olyckan. Det va i kuksvingen det hände; det va lite glatt, som det ju kan va på länsväg sekstio-nie. Även en personbil är involverad—den blev träffat bakifrån. Avlidna och skadade blir nu kört till sjukstugan i Fittoviken.”
* Sant, det er ikke noe kult nå?
* Jeg kom fram til at stedsnavn skal fylle mange funksjoner—de skal være beskrivende i forhold til natur og historie, de skal være estetiske, og de skal stå seg i situasjoner som krever verdighet. Å underholde turister bør komme et stykke ned på lista.
* Noen ganger ser man ikke helheten i en problemstilling, man ser kun de mest iøynefallende aspektene, som ikke alltid er de dypeste. Har du et eksempel på en gang du har fått en innsikt som gjorde at du plutselig så noe på en helt annen måte? I så fall blir jeg glad om du deler det i kommentarfeltet—kanskje kan andre, som ennå ikke har sett ting slik du nå ser dem, lære av det!